O savremenom kmetstvu u korporacijskom klozetu
==============================================


Gde ići odavde? Šta činiti?

Imam samo jedno odelo i nosim ga svakog jebenog
dana. Toliko puta sam se znojio u njegovom jalovom
zagrljaju da je zaista moje odelo; mada sam ga
kupio polovnog. Moje kolege znaju kakvo je to
sranje od odela. Većina ih ima po jedno odelo za
svaki dan u nedelji. Neki nose isto odelo svakog
ponedeljka tako da se papazjanija od boja kroz
nedelju kreće od sive, preko tamno sive do teget,
i u petak: crne. Grabe ovim hodnicima kao da ih
mesto tajanstveno hrani koktelima od spida i
kurčenja. Cerekaju se i sakupljaju u vreme ručka
kao čopor jebenih divljih pasa. Proždiru cele
sendviče u dva zalogaja, sišući srž iz svakog
komada što se izbočava između zuba i obraza.
Džinovski glodari što pokreću ovu stvar kao
mašineriju.

Ne sećam se šta bi trebalo da radim. Imam sto i
računar koji su mi dozvolili da koristim, ali znam
da on koristi mene. Hladno i netremice uzima šta
može i ostavlja otpatke onim lešinarskim
fluorescentnim svetlima. Dok stignem do kupatila
na svoje prepodnevno izbezumljivanje, lice i vrat
su mi već hladni i lepljivi. Savršeno sam spreman
da svim nadređenima kažem da imam nervozna creva.
To bi bila laž, ali su moji česti odlasci u
kupatilo jedino što me sprečava da krenem da
vrištim kao lud i da se grebem zarđalom viljuškom
i trljam ljutu papriku na ranu.

Idem u kupatilo dole na trećem spratu. Kupatilo
koje niko nikada ne koristi. Sednem u kabinu i
pokušavam da se smirim. Mehanički spuštam
pantalone i gaće ali retko kada iserem nešto.
Obično sedim na ivici suza sa novinama u krilu.
Papir je takođe deo smicalice. Zašuštim njim u
slučaju da neko uđe u kupatilo, ali mi je uglavnom
na krilu da ne bih morao da gledam svoj glupavi
penis. Muzem onoliko vremena iz tih odlazaka u
kupatilo koliko mi deluje da je razumno. Da
stvarno imam nervozna creva verovatno bih sedeo
dok se ne uverim da je svaki komadić govana prošao
kroz mene. I tako sedim dok se ne uverim da je
svaki komadić nezadovoljstva umrtvljen dovoljno
dugo da mogu da se vratim za sto, po još dva sata
jedenja grickalica i čitanja i-mejlova koje ne
razumem.

Danas je bilo drugačije. Bio sam usred svoje
standardne rutine kada se nešto uspelo kroz mene
poput korova kada iždžiglja kroz trotoar. Žvakao
sam suvo grožđe, i dok mi je pola mozga brinulo o
komadiću koji se zalepio za zub i krenuo da
rastvara gleđ, druga polovina je spazila šefovu
novu sekretaricu. Ne znam joj ime, a i siguran sam
da joj niko nije rekao moje, ali me je pogledala i
nasmešila se. Ne čak ni slabašnim osmehom. Bio je
to neposredan, topao, privlačan osmeh. Poletela je
uvis, užasna raketa puna nade. Njeno odlepljivanje
od mog dna toliko mi je zagolicalo čmar da sam
odmah jurnuo ka liftu. Nije bilo vremena da
uzvratim osmehom. Pobegao sam. Dole na treći
sprat, u moje utočište. Protrčao sam kroz hodnik i
eksplodirao kroz vrata kupatila. Kabine su bile
popunjene. Sve tri. Ovo je bilo apsolutno
nečuveno. Nisam znao šta da radim. Dok sam
paničio, skakućući u mestu, tanak mlaz pišaćke
spustio mi se niz nogu, pa u čarapu. Nisam ni
primetio toliko sam se pogubio. Nisam primetio i
sada sam upišao jedino odelo. Osetio sam kako mi
se vilica oklembesila i povukao sam se u ugao.
Zabijajući se između hladnog popločanog zida i
šljaštećeg belog pisoara, čučnuo sam i prigrlio
kolena uz grudi. Pantalone mog jeftinog odela
natopile su se mokraćom. Bilo je neke varljive
prijatnosti u toplom, vlažnom osećaju koji je brzo
ispario, ohladio se na sobnu temperaturu i počeo
da bazdi. Zajecao sam. Isprva tiho. Zadržavao sam
suze koliko sam mogao, ali sam se ubrzo dahtavo
raspao u paramparčad. Grudi su mi udarale u butine
i nabio sam glavu tako da su mi se kolena ukopala
u očne duplje.

"Jesi li dobro?", začuh glas kako mi se obraća iz
jedne od kabina.

"Moram da izađem iz ovog", zaslinavih.

"Izvini", odgovori glas, "ali mislim da ne mogu
da ti pomognem."
